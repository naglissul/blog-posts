# Suodžiai

Pripažinsiu. Suodžiai vis dėlto yra keisti padarai. Visąlaik maniau, kad jie yra paprastos pabaisos –
gąsdinančios, besivaikančios grobį, trokštančios sapnuose nukankintų žmonių mėsos. Tačiau dabar, praėjus
penkeriems metams nuo pirmo susidūrimo su jais, supratau, kad eilinis suodžius, prašmėžuojantis per
sapną, dabar yra visiškai kitoks nei anksčiau. Taip, kaip dabar tyrinėdamas sapnus įsibranu į sapnų valdymo
bloką, kuriame apstu suodžių, ir sugebu dar kažką papartizanauti, Pirmajame sapne niekaip nebūčiau
padaręs, nes vos pagautam suodžiaus žvilgsnio, visi mano judesiai ir mintys būtų surakinti, būčiau tarsi
lėtai kratomas elektros, kol paralyžiaus skausmui apėjus visas smegenų ląsteles prabusčiau.

Štai tokie buvo senieji, tikrieji suodžiai. Tie, apie kuriuos kiekvienąkart su jauduliu pagalvodavau, prieš
eidamas miegoti. O dabar pakanka pa‘dodge‘int keletą ilganągių rankų grybšnių ir viena galingesne mintimi
gali sužaisti, kad juodieji padarai gerai minutei tavęs negalėtų matyti.

Ką supratau – tai, kad suodžiai nėra pastovūs. Jie visada keičiasi. Keičiasi jų keliamas baimės jausmas.
Metams slenkant keičiasi ir jų pavidalas. Keičiasi jų keliamas pavojus.

Ir suodžiai visi yra skirtingi. Tai nereiškia, kad jie veikia atskirai, kaip žmonės. Bet ir nereiškia, kad jie
paklūsta avilio principui – vieningai sekti vieno židinio nurodymus, kaip skruzdėlės. Jie yra kažkas tarpe.
Kažkas, kieno elgesį sunku suvokti.

Dauguma suodžių yra linkę perduoti kuo daugiau savo sukaupto skausmo sapnuojantiems. Tačiau yra ir
tokių, kuriems patys sau jie yra bjaurūs ir kurie nori verčiau išnykti, negu kelti kažkam kitam skausmą.

Kai pirmą kartą susidūriau su suodžiu, maniau mirsiu – maniau jis mane nukankinęs suvalgys. Tačiau tasai
suodžius nieko panašaus nedarė. Jis tik lėtai ir užslėptai įsiskverbė man į galvą, ją sujaukdamas ir joje
įsodindamas tą ilgalaikę baimę. Baimę juodų padarų, visuomet kintančių, visuomet nenuspėjamų. Juodų
padarų, vadinamų suodžiais.

Slemui 2022-10-26
