# Be košmarų neįdomu

Žinot tą posakį – „Kitame krante žuvys geriau kimba“. Arba kaip ten žmonės perfrazuoja – visada labiau
nori to, ko neturi. Ir iš to beveik tiesiogiai išplaukia pasakymas: dažnai žmonės nevertina to, ką turi.

Didžioji dauguma turbūt šitą efektą patiria santykiuose. Pavyzdžiui, supranta žmogus, kad kažką tikrai myli
tik atiskyręs, ar kažkas panašaus. Daug kas tai patiria tiesiog paprastose gyvenimiškose situacijose.
Pavyzdžiui sėdi namie ir labai nori į disneylandą. Nueini į disneylandą, pavargsti ir tada jau nori namo,
nebenori būt disneylande. Arba tarkim gyveni kaime, tai tada nori gyventi mieste, kur daug judesio, yra
daug ką veikti, galima susipažinti su daugybe žmonių. Gyvenime mieste – dievini pabūvimą gryname ore
ir pagalvoji kaip ramu ir gera atitolti nuo to žmonių šurmulio ir kaip mielai gyventum kaime. Tai dažniausiai
čia ir pasireiškia tas kitame krante geresnių žuvų efektas.

O man šitas efektas įgijo pavidalą per sapnus. Vaikystėje sapnuodavau labai daug košmarų. Mane
persekiodavo iš kiekvieno kampo. Negalėdavau prabusti, kankindavausi košmariškame sapne – net
bijodavau eiti miegoti. Turbūt nenuostabu, kad norėjau tų košmarų atsikratyti. Tai po kiek laiko ir pavyko
padaryti. Na, aišku, man jau buvo 13 metų, bet vis tiek, pagaliau pavyko, ir jūs neįsivaizduojat kaip aš
džiaugiausi. Bet čia ir viskas. Viskas baigta. Viskas yra tada gerai. Atrodo, problema išspręsta. Ir prie ko
čia dabar tos žuvys kitame krante. Taigi ko aš dar nepasakiau, tai kad tie košmarai atsirasdavo ne šiaip sau.
Jie atsirasdavo tada, kai sapnuodavau labai įspūdingus sapnus ir panaudodavau savo vaizduotę čia ir dabar,
kad sau kaip sakant paformuočiau sapną. Ir tada būtent ir ateidavo košmarai. Bet jie buvo aiškūs, skaidrūs
ir leido daryti sapnuose ką noriu, bei sapnuoti kuo spalvingesnius sapnus. Ir kai košmarai baigėsi, baigėsi
ir stebuklingas, fantazijų pilnas sapnų pasaulis. Ir viskas buvo tada taip tuščia, taip nuodobu. Nelabai iš viso
kažką sapnavau. Ir ką jūs galvojat – nusprendžiau aš tada, kad aš noriu košmarų. Kad košmarai su
spalvingais sapnais yra geriau už šitą pilką ir niūrų pasaulį. Net jei ir jie yra tie baisieji košmarai.

Taigi taip, sugrįžau prie košmarų. Bet nereikėjo jų daug, kad suprasčiau, kokia tai buvo prasta idėja.
Pasirodo, kažkaip, kai sapnuoji košmarą, tai tada nelabai nori jame būti, ir mieliau gyventum nuobodų ir
niūrų gyvenimą, bet svarbu tik kad be tų nelabai malonių košmarų. Taigi tada vėl grįžau prie nuobodžios ir
niūrios realybės, kurioje taip niūru ir nuobodu, kad ir vėl nusprendžiau grįžti prie košmarų, po kurių nelabai
norėjosi dar šitą fainą dalyką dar mėginti. Ir po tokios daugybės patirtų kankinančių košmarų gyvenu dabar
ramiai niūrioje realybėje su mintimi ten ir vėl sugrįžti.

Nes juk be košmarų neįdomu.

Naglis  
2022-03-31 Slemui
