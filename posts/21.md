ARCHIVE  
LT  
2022-06-12

# Laikas sugrįžti

2022 metų birželio 12 dieną 19:22 žiūrėdamas į saulės peršviečiamus obels lapus aš prabudau. Nors, gal labiau pavadinkim atsipeikėjau. Ne, tai nebuvo momentas, kai aš viską prisiminiau – viską, ką palikau praeity neužbaigta su mintimi kažkada sugrįžti. Tai buvo momentas, kai aš po prisiminimo apie tokį neužbaigtą reikalą, pilnai nusiteikiau. Dar nepasiruošiau, bet nusiteikiau. Nusiteikiau sugrįžti į tą vietą, apie kurią vien pagalvojus šiurpas nueina, tačiau tuo pačiu ir pradeda per kūną vaikščioti daug plunksnelių. Tos plunksnelės atmerkia akis, išplečia vyzdžius, nuspalvina visą pasaulį ryškiomis spalvomis ir leidžia pakilti į orą ir skristi. Ir tuo pačiu momentu, pakilus į orą, pamatyti atplaukiantį didelį juodą debesį šnibždesiais ir prisiminimais keliantį tuos šiurpulius ir kartumą.

Bet aš nusiteikiau ten grįžti. Žinojau, kad ši diena anksčiau ar vėliau turės būti. Kad turėsiu užbaigti, kas neužbaigta. Ir taip, tiesa. Aš dar nepasiruošiau. Nors gerai pagalvojus, nelabai net yra ką pasiruošti. Tai, ką išmokau anksčiau, tai, ką patyriau tuose stebuklinguose košmaruose yra viskas, ką turiu. Vienintelis būdas kažką daugiau išmokti, tai tik eiti ten ir kovoti. Ir kentėti. Bet nemanau, kad ir šiuo būdu būtų įmanoma kažko daugiau pasiruošti. Telieka tik nerti sapnui tiesiai į nasrus ir tikėtis, kad tuo momentu prisiminsiu viską, ką esu sapnuose ištyrinėjęs vaikystėje. Ir šįkart man pakaks tik įjungti suaugusiojo mąstyseną, kad visas tas pabaisas įveikčiau turint tas pačias senas žinias. Tas žinias, kurios prieš 5 metus sugebėjo mane tik privesti arčiau tų pabaisų, toli gražu net nepagąsdinti jų. Tačiau šįkart viskas bus kitaip. Aš tai jaučiu.

Aš pasiruošęs. Nusiteikęs ir pasiruošęs atverti šituos surudyjusius, grandinėmis su spynomis apvyniotus vartus į tamsiąją, tačiau stebuklingąją sapnų pusę. Žinau, kad kai tik žengsiu žingsnį pro juos, kelio atgal nebus. Tačiau tik taip aš galiu įveikti tą žmones sapnuose kankinantį padarą ir atverti stebuklų pasaulį. Ir aš tai padarysiu.

2022-06-12

Pasiruošęs tęsti Sniego rašymą. Užbaigti taisyti Pirmąjį sniegą, bei tęsti Pernykščio sniego rašymą. Tikiuosi sukelti šiurpą ir stebuklingumą.
